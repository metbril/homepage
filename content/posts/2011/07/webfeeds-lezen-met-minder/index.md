---
title: Webfeeds lezen met minder
date: '2011-07-30T09:05:51+00:00'
tags:
  - rss
  - minimalisme
---

Ik maak al jaren gebruik van [Google Reader](http://google.com/reader) voor het lezen van [webfeeds](http://nl.wikipedia.org/wiki/Webfeed). Dat zijn er in de loop van de tijd meer en minder geweest, maar uiteindelijk komen er dagelijks toch zo’n paar honderd berichten binnen. Om deze een beetje georganiseerd door te nemen (of helemaal niet) had ik voor mezelf een indeling in mappen bedacht. Mappen met een aantal hoofdonderwerpen als Apple, Google, Technology, Zorg of Projectmanagement. Maar vooral drie hoofdmappen “direct”, “altijd” en “ooit”.

Door een artikel over [een rigoreuze vereenvouding van de indeling](http://minimalmac.com/post/7382169654/important-unimportant) op [Minimal Mac](/blog/2011/07/30/minimal-mac-precies-genoeg/ "Minimal Mac: precies genoeg") werd ik aan het denken gezet. Die mappen per onderwerp gebruikte ik eigenlijk vaak niet om te lezen. De hoofdmappen des te meer. En direct en altijd gingen in één moeite door. Blijkt dat ik eigenlijk tot dezelfde conclusie kom. Er zijn webfeeds die ik altijd wil lezen, maar er zijn er ook die ik best kan overslaan als ik er een keer geen tijd voor heb. En ik met een gerust hart op de knop “markeer alles als gelezen” kan drukken.

Inmiddels heb ik mijn webfeeds in twee mappen verdeeld: “altijd” en “misschien”. Waarschijnlijk zullen er wel een paar heen en weer gaan schuiven. Of zeg ik abonnementen op, omdat ik te vaak de berichten toch niet lees.